Python training

## Doelgroep

Business consultants van Berenschot met een bèta achtergrond en ervaring met het werken met Excel. Als voorbereiding op de training gaan we uit van een basis, die bijvoorbeeld opgedaan kan worden door het volgen van een instapcursus op Code Academy, of het lezen van de eerste vijf hoofdstukken van de officiële Python Tutorial. De training wordt gevolgd met een eigen laptop, en cursisten wordt aangeraden Anaconda te gebruiken om een volledig toegeruste Python installatie te verkrijgen.

## Leerdoelen

Zelfstandig en foutlozer met data kunnen werken. Bijvoorbeeld
* Een script schrijven dat CSV- of Excel-bestanden inleest, daar een berekening op doet en de resultaten wegschrijft naar een ander bestand.
* Werken met een interactief notebook om exploratieve dataanalyse te doen.
* Data verzamelen van het web, vanuit databases en het opslaan van data.
* Het maken van grafieken en andere visualisaties.
* Enquête input verzamelen via een eenvoudige website.

Er is gekozen om met Python aan de slag te gaan vanwege het relatief lage instapniveau en de multi-inzetbaarheid. Daarnaast is Python een populaire taal voor data-analyse, en zijn er, dankzij een actieve community, externe packages beschikbaar van hoge kwaliteit, die allerlei taken eenvoudig maken. In het bijzonder zal de cursus zich richten op de packages Pandas, Numpy, en het gebruik van het interactieve Jupyter notebook.

## Opzet

De training bestaat uit vier dagdelen van ongeveer 4 uur. Deze blokken worden opgedeeld met twee pauzes, en bestaan voor ongeveer een derde deel uit centrale uitleg en het beantwoorden van vragen door de trainer, en daarbuiten werken cursisten alleen of in tweetallen aan praktische programmeeropdrachten.

### Dagdeel 1: Basisblok

We beginnen de training met een toets van de basis. In kleine opdrachten wordt gekeken naar de flow van python scripts, de ingebouwde datastructuren en het gebruik van externe libraries. Het laatste deel van dit blok kijken we vooruit naar een aantal meer geavanceerde toepassingen, ter inspiratie en om de awareness te vergroten van de mogelijkheden met Python. Hiervoor lopen we gezamenlijk een meer geavanceerd voorbeeld door waarin een aantal einddoelen van de cursus samenkomen.

* Datastructuren en control flows
* Importeren van externe packages
* Vooruitblik

### Dagdeel 2: Data Science met Python

In het tweede deel van de training gaan we aan de slag met de meest gebruikte tools voor het werken met data in Python. Numpy is hierbij het fundament voor het werken met getallen, Pandas bouwt voort op Numpy en biedt functionaliteit die vergelijkbaar is met die van Excel; een tabelstructuur en eenvoudige visualisatietools.
Werken met numpy en pandas

* Data omvormen en opslaan
* Visualisaties met Pandas en Seaborn

### Dagdeel 3: Werken met data

Het derde dagdeel van de training richt zich op de buitenwereld. We kijken hoe je data kunt verzamelen van andere websites en databases. Daarnaast gaan we dieper in op het installeren en vinden van packages en het samenwerken met anderen met git en GitHub.

* Python scripts, command-line tools en editors
* Werken met requests, json en sqllite
* Introductie van git, GitHub en de Python community

### Dagdeel 4: Het eerste prototype

Op het laatste dagdeel combineren we de vaardigheden tot een werkend prototype. We verzamelen data van een externe bron, voeren een aantal berekeningen uit en presenteren deze in een dashboard op basis van Bokeh.

* Integratie van eerdere onderdelen
* Het gebruik van Bokeh voor interactieve visualisaties
* Python als webserver
